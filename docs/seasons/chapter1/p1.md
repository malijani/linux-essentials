# انتخاب یک سیستم عامل

واقعیت این است که شما برای یادگیری سیستم عامل لینوکس در حال خواندن این کتاب هستید. برای شروع، باید بفهمید که سیستم عامل چیست و لینوکس چه گونه سیستم عاملی است. این فصل به مسائل و مشکلات مبانی می‌پردازد.

در این فصل، توضیح می دهیم که یک سیستم عامل چیست ، چگونه کاربران با یک سیستم عامل ارتباط برقرار می‌کنند ، سیستم عامل لینوکس با سایر سیستم عامل هایی که ممکن است شما با آنها آشنا باشید مقایسه مي‌شود و تفاوت بین پیاده سازی های لینوکس را روشن می‌کنیم. درک این مسائل به شما کمک می کند تا با یادگیری لینوکس و جابجایی بین سیستم های مبتنی بر لینوکس و سایر سیستم ها ، راه خود را پیدا کنید.

* سیستم عامل چیست؟

* بررسی رابط کاربری

* لینوکس در چه قسمتی از دنیای سیستم عامل جا دارد؟

* یک توزیع جیست؟

## سیستم عامل چیست؟

سیستم عامل اساسی ترین ویژگی های رایانه را ، حداقل از دید نرم افزاری، ارائه می‌دهد. سیستم عامل به شما اجازه می‌دهد تا از سخت افزار رایانه استفاده کنید، استاندارد های رابط کاربری را مشخص می‌کند، و ابزار های مفیدی که رایانه را قابل استفاده می‌کنند را ارائه می‌دهد. در نهایت، همه این ویژگی ها به هسته سیستم عامل منتهی می‌شوند که در ادامه توضیحات بیشتری در این رابطه داده می‌شود. سایر ویژگی های سیستم عامل نیز به برنامه های بالاتر از سطح هسته وابسته اند که بعد ها در همین فصل توضیح داده می‌شوند.

### هسته چیست؟

هسته سیستم عامل یک مؤلفه نرم افزاری است که وظیفه مدیریت انواع مختلف ویژگی های سطح پایین رایانه را دارد، از جمله:

* رابط سخت افزار(آداپتور شبکه، هارد دیسک،و..)
* تخصیص حافظه موقت به برنامه های در حال اجرا
* اختصاص زمان پردازش برنامه برای واحد پردازنده مرکزی
* مقدر نمودن ارتباط برنامه ها با یکدیگر

وقتی شما در حال استفاده از یک برنامه هستید(مثلا یک مرورگر وب)، بسیاری از عملکرد های اساسی آن به هسته متکی است. مرورگر وب به شرطی می‌تواند با دنیای خارج ارتباط برقرار کند که توانایی استفاده از عملکرد های شبکه که توسط هسته ارائه می‌شوند را داشته باشد. هسته برای مرورگر وب مقداری از حافظه را تخصیص میدهد و همچنین پردازش های این ابزار را برای واحد پردازنده مرکزی زمان بندی می‌کند که بدون این عملکرد ها ابزار توانایی اجرا شدن را نخواهد داشت. مرورگر وب برای نمایش محتوای چندرسانه ای نیاز به افزونه هایی داشته باشد که آنها نیز توسط سرویس های هسته فراهم می‌شوند.

اعمال مشابهی در مورد هر برنامه ای که در رایانه اجرا می کنید اجرا می‌شود، اگرچه جزئیات در سیستم عامل ها و برنامه ها متفاوت است.

در مجموع، هسته، نرم افزاری است که مانند "چسب" اجزاء رایانه را در کنار یکدیگر نگه می‌دارد. بدون هسته، یک سیستم عامل مدرن تقریبا توانایی انجام هیچ کاری را ندارد.

هسته ها قابل تعویض نیستند(نمیتوان هسته یک سیستم عامل را درون دیگری قرار داد)، هسته لینوکس از هسته مک و یا ویندوز متفاوت است. هر کدام از این هسته ها دارای طراحی داخلی خاص و روابط نرم افزاری مختص خود هستند. بدین ترتیب هر سیستم عامل برپایه هسته ای ساخته شده است و اس مجموعه نرم افزاری خود برای ارائه ویژگی های مختص خودش استفاده می‌کند.

لینوکس از هسته ای به نام Linux استفاده می‌کند(در واقع نام سیستم عامل گنو/لینوکس است که شامل نرم افزار های پروژه گنو و هسته لینوکس می‌باشد اما به اختصار به آن "لینوکس" نیز می‌گویند). برنامه هایی که متکی به هسته نیستند ویژگی های دیگری را ارئه می‌دهند که امکان ارتباط با لینوکس را دارند و بیشتر آنها در سیستم عامل های دیگر نیز موجود هستند، همانگونه که در قسمت بعدی "چه چیز دیگری یک سیستم عامل را می‌سازد؟" بررسی خواهیم کرد.

دانش آموزی به نام Linus Torvalds هسته لینوکس را در سال 1991 شروع به ساختن کرد. لینوکس در آن زمان به صورت قابل توجهی گسترش یافت. امروزه روی طیف گسترده ای از CPU ها و سخت افزار ها نیز قابل اجراست. ساده ترین راه یادگیری لینوکس استفاده از آن به عنوان سیستم عامل اصلی روزانه است و پیکربندی آن برای این امر در این کتاب مورد بررسی قرار می‌گیرد. هسته لینوکس، با این حال، روی هر چیزی از تلفن های همراه تا ابر کامپیوتر های قدرتمند قابل اجراست.

> خیلی از برنامه ها روی چندین هسته قابلیت اجرا را دارند، اما نیاز به یک سری تغییرات و تطابق بخشی ها از سمت برنامه نویس برای ویژگی های خاص سیستم عامل دارند. برنامه نویس ها برای سیستم عامل های مختلف فایل های باینری مختلفی میسازند(فایل های باینری فایل هایی هستند که برای هسته ها و پردازنده های مختلف به صورت جداگانه ساخته می‌شوند).

### چه چیز دیگری یک سیستم عامل را می‌سازد؟

هسته، بخش مرکزی هر سیستم عاملی است که کاربران به صورت مستقیم نمی‌توانند ارتباطی با آن داشته باشند، به جای آن اکثر کاربران با تعداد زیادی اجزاء نرم افزاری ارتباط برقرار می‌کنند که این عمل به ویژگی های خاص سیستم عامل ها بستگی دارد! این گونه ابزار ها شامل موارد زیر می‌شوند:

**پوسته های خط فرمان** : سالها پیش، کاربران منحصراً از طریق نوشتن دستورات درون یک برنامه (که به آن shell یا پوسته می‌گوییم) با رایانه ارتباط برقرار می‌کردند. دستورات توانایی تغییر نام فایل ها، اجرای ابزار ها، و... را داشتند. اگر چه بسیاری از رایانه ها امروزه از روابط متنی پوسته استفاده نمیکنند، اما هنوز هم در سطح متوسط و حرفه ای کاربران لینوکس دارای کاربرد های فراوانی می‌باشند، و آنها را در بخش ششم مورد بررسی قرار خواهیم داد. بسیاری از پوسته ها با قابلیت های مختلف برای سیستم عامل های مختلف وجود دارند. در سیستم عامل لینوکس پوسته ای به نام Bourne Again Shell یا Bash بسیار مشهور است(و در اکثر توزیع ها به صورت پیشفرض از این پوسته استفاده می‌شود).

**رابط گرافیکی کاربر** : رابط گرافیکی کاربر (GUI) حداقل از منظر یک کاربر تازه کار، بهبودی برای پوسته متنی است. به جای نوشتن دستورات، محیط گرافیکی به آیکن ها، منو ها، و اشاره گر موس وابسته است. سیستم عامل های ویندوز و مک محیط گرافیکی خاص خودشان را دارند. اما لینوکس متکی بر یک محیط گرافیکی به نام X Window System است که به اختصار به آن X یا Xorg نیز گویند، البته در سال های اخیر یک پروتکل گرافیکی بسیار بهتر در دست توسعه قرار گرفته که Wayland نام دارد و متفاوت تر از X می‌باشد، که در سطح های بعدی به آنها خواهیم پرداخت. X یک محیط گرافیکی پایه‌ای است، به سبب آن، لینوکس از محیط های میزکار(Desktop Environments) همانند GNOME و یا K Desktop Environment(KDE) / Plasma استفاده می‌کند تا برای کاربر محیط کامل تری برای استفاده بسازد. تفاوت های زیادی بین میزکار های لینوکس و محیط های گرافیکی ویندوز و یا مک وجود دارد که ممکن است در ابتدای استفاده شما را شوکه کنند!

**برنامه های کاربردی** : سیستم عامل های مدرن همواره با تنوع نرم افزار های کاربردی/سودمند، مانند ماشین حساب، تقویم، ویرایشگر متن، ابزار های تعمیر و نگهداری دیسک، و...  ارائه می‌شوند. این برنامه ها در سیستم عامل های مختلف، متفاوت اند. در واقع حتی نام و شیوه اجرای این ابزار ها نیز در سیستم عامل های مختلف، متفاوت اند. خوشبختانه، به صورت معمول میتوانید با خواندن فهرست برنامه در میزکار ها این ابزار ها را پیدا کنید.

**کتابخانه های نرم افزاری** : اگر برنامه نویس نیستید، نیاز به کارکردن مستقیم با کتابخانه ها را نخواهید داشت؛ با این وجود ما آنها را وارد لیست آموزشی کرده ایم چرا که سرویس های حیاطی نرم افزار ها را فراهم می‌آورند. بعنوان مثال در لینوکس بسیاری از برنامه ها به کتابخانه libc وابسته اند. سایر کتابخانه ها ویژگی های مرتبط با گرافیک کمک می‌کنند تا ابزار ها توانایی تجزیه دستورات برای خط فرمان را داشته باشند. بسیاری از کتابخانه های موجود در لینوکس به پربار کردن زمینه نرم افزاری لینوکس کمک می‌کنند.

**برنامه های بهره وری** :‌ نرم افزار های معمول که برای استفاده از رایانه مورد استفاده قرار می‌گیرند، مانند مرورگر وب، پردازنده متن، ویرایشگر های گرافیکی و.... اگرچه چنین برنامه هایی معمولاً جدا از سیستم عامل هستند، ولی گاهاً برای سیستم عامل خاصی تولید می‌شوند. حتی زمانی که یک برنامه برای سیستم عامل های مختلف در دسترس است، ممکن است احساسات متفاوتی از تجربه را روی سیستم عامل های مختلف و محیط گرافیکی های مختلفی که ویژگی های خاصی برای ابزار فراهم می‌آورند را به کاربر منتقل کند.

## بررسی رابط کاربری

قبل تر، در رابطه با تفاوت حالت متنی و گرافیکی رابط کاربری اشاره شد. اگرچه بسیاری از کاربران نهایی علاقه بیشتری به محیط کاربری گرافیکی به خاطر راحتی در استفاده دارند، لینوکس سنت قدرتمند رابط متنی را حفظ می‌کند. فصل ششم محیط متنی لینوکس را با جزئیات بیشتری مورد بررسی قرار می‌دهد و در فصل چهارم "استفاده از ابزار های رایج لینوکس" اصول پایه ای عملیات های محیط گرافیکی لینوکس مورد بررسی قرار می‌گیرد. مهم است که شما زمینه پایه ای اصول هر دو محیط گرافیکی و متنی را فراگیرید.

### استفاده از حالت متنی رابط کاربری

در گذشته، و یا حتی امروزه، رایانه های لینوکس در حالت متنی راه اندازی می‌شدند. زمانی که سیستم به صورت کامل راه اندازی شد، خروجی نمایشگر متنی ساده برای اعلان ورود به سیستم نمایش میدهد که تقریبا مانند متن زیر است :‌

<div dir="ltr">
    <code>
        Fedora release 31 (Thirty One)<br/>
        Kernel 5.5.fc21.x86_64 on an x86_64 (tty1)<br/>
        essentials login:<br/>
    </code>
</div>

جزئیات چنین اعلان ورودی در سیستم های مختلف، متفاوت است. این مثال شامل تکه هایی از اطلاعات زیر است :

* نام سیستم عامل و نسخه آن : Fedora Linux 31

* نام رایانه :‌ essentials

* نام دستگاه سخت افزاری مورد استفاده برای ورود : tty1

* اعلان ورود :  :login

برای ورود به چنین سیستمی، می‌بایست نام کاربری خودتان را پس از login وارد کنید. بعد از این عمل سیستم از شما رمز عبور رو خواهد خواست که آن را هم می‌بایست تایپ کنید. اگر شما نام کاربری و رمز عبور را به درستی وارد کرده باشید ، اعلان پوسته مانند زیر به شما نمایش داده خواهد شد :

<div dir="ltr"><code>[rich@essentials:∼]$</code></div>

در این کتاب، اکثر اعلان پوسته برای نوشتن دستورات از قلم انداخته می‌شود اگر چه فقط علامت دلار ($) به عنوان اعلان ورودی دستورات معمولی کاربر مد نظر قرار می‌گیرد. برخی از دستورات می‌بایست با دسترسی کاربر ریشه (root) وارد شوند که مدیریت سیستم عامل را بر عهده دارد، در این شرایط اعلان ورودی دستورات به علامت هشتگ (#) تغییر می‌یابد(در اکثر توزیع های برپایه لینوکس این استاندارد رعایت می‌شود!)، جزئیات اعلان پوسته درون توزیع های مختلف، متفاوت است اما در هر صورت شما می‌توانید دستورات خود را پس از اعلان پوسته وارد نمایید. بعنوان مثال میتوانید دستور ls (که مخفف list است) را برای گرفتن لیست فایل ها درون دایرکتوری در حال استفاده را وارد کنید.

> حذف حروف صدا دار، و گاهاً صامت، نام دستورات ابتدایی را کوتاه تر می‌کند تا زمان لازم برای نوشتن یک دستور و اجرای آن به حداقل برسد. اشکال این عمل اینست که برخی اوقات باعث مبهم شدن عملکرد دستور می‌شود ولی به علت کثرت ابزار ها چاره ای نیست.

برای نمونه، دستور ls لیستی از فایل ها را نمایش می‌دهد:
<div dir="ltr"><code>
$ ls
<pre>106792c01.doc   f0101.tif </pre>
</code></div>

این مثال دو فایل را در مسیر جاری نمایش می‌دهد که یکی از آن ها 106792c01.doc و دیگری f0101.tif می‌باشد. می‌توانید دستورات دیگر، مانند cp برای کپی کردن، rm برای حذف نمودن و یا mv برای جابه‌جا کردن این فایل ها را استفاده کنید. در فصل ششم و هفتم "مدیریت فایل" چنین عملیات هایی روی فایل ها به صورت مفصل توضیح داده می‌شوند. برخی از برنامه های متنی، نمایشگر را برای ارائه به روز رسانی مداوم و یا امکان تعامل به روشی انعطاف پذیر با داده ها تحت کنترل می‌گیرند. تصویر ۱.۱، برای نمونه ویرایشگر متن nano را نمایش می‌دهد که با جزئیات در فصل دهم "ویرایش فایل ها" آن را مورد بررسی قرار می‌دهیم، هنگامی که nano در حال اجراست می‌توانید از کلید های جابه‌جایی صفحه کلید برای جابه‌جا نمودن نشانه‌گر استفاده کنید و با نوشتن متن فایل را تغییر دهید و...

![تصویری از محیط ویرایشگر nano : تصویر ۱.۱](images/1.1.png)

*تصویر ۱.۱ برخی از ابزار های متنی تمام نمایشگر را در اختیار می‌گیرند.*

حتی اگر به صورت گرافیکی وارد سیستم شده اید، می‌توانید از محیط متنی پوسته درون پنجره‌ای(ابزاری) به نام Terminal استفاده کنید. محیط های گرافیکی معمول لینوکس قابلیت اجرای برنامه terminal را دارند که پوسته را درون خود شبیه سازی(اجرا) می‌کنند و می‌توانید به کمک آن ابزار های متنی را اجرا کنید.


### استفاده از یک رابط کاربری گرافیکی

تعداد زیادی از کاربران با محیط های گرافیکی نسبت به محیط دستور و متنی راحت ترند. بدین ترتیب بسیاری از سیستم های مدرن لینوکس به صورت پیشفرض با حالت گرافیکی راه اندازی می‌شوند و یک صفحه ورود گرافیکی مانند شکل ۱.۲ را ارئه می‌دهند که می‌توانید در آن نام کاربری خود را از یک لیست انتخاب کنید و یا آن را وارد نمایید و پس از وارد کردن پسورد وارد سیستم شوید :
![تصویری از صحفه مدیریت نمایشگر(display manager): تصویر ۱.۲](images/1.2.png)

*تصویر ۱.۲ صفحات ورود گرافیکی در لینوکس همانند صفحات ورود ویندوز و یا مک هستند.*

برخلاف ویندوز و مک، لینوکس دنیایی از میزکار (de) ها را در اختیار شما قرار می‌دهد که میتوانید متناسب با توزیع مدنظر خود و قابلیت های نرم افزاری میزکار و میزان مصرف منابع و علائق خود یکی(یا حتی چندین عدد) از آنها را انتخاب و استفاده کنید. میزکار های لینوکس شامل:

<div dir="ltr">Gnome, KDE Plasma 5, Xfce, Mate, Cinnamon, Budgie, LXDE, LXQt, Enlightenment, KDE Plasma 4, Lumina, CDE, EDE, Razor-qt, K Desktop environment 3, ROX Desktop, ...</div>

بسیاری از میزکار ها دارای تکنولوژی های کمکی هستند که به صورت داخلی(فقط برای همان میزکار) ارائه می‌شوند. در شکل ۱.۲ نماد شخص در بالا و سمت راست نمایشگر به شما اجازه انتخاب تکنولوژی های کمکی ارائه شده مانند screen reader , onscreen keyboard ,... را می‌دهند تا به شما برای ورود به سیستم کمک کند.
میزکار های لینوکس می‌توانند کاملا متفاوت از یکدیگر باشند اما همگی یک عمل را انجام می‌دهند. شکل ۱.۳ نمایی از میزکار KDE که به صورت پیشفرض در توزیع openSUSE ارائه شده به همراه چند نرم افزار در حال اجرا نمایش می‌دهد. در فصل چهارم محیط های میزکار معمول و ویژگی های آنها با جزئیات مورد بررسی قرار می‌گیرند، اما در حال حاضر دانستن این که همه آنها ویژگی هایی مانند زیر را به ارمغان می‌آورند کافیست:

![تصویری از میزکار KDE پیشفرض روی openSUSE : تصویر ۱.۳](images/1.3.png)

*تصویر ۱.۳ محیط های میزکار لینوکس کنترل های گرافیکی مختلفی را ایجاد می‌کنند که انتظار اکثر کاربران است.*

**اجرا کننده های نرم افزار** شما می‌توانید با انتخاب ابزار از منو ابزار آنها را اجرا کنید. معمولاً، یک یا چند منو در بالا، پایین یا اطراف صفحه نمایش وجود دارند. در شکل ۱.۳ با کلیک کردن روی نماد openSUSE در گوشه سمت چپ-پایین صفحه نمایش، منو ابزار ها نمایش داده خواهد شد.

**مدیریت فایل ها** لینوکس مدیر فایل های گرافیکی را که مشابه ویندوز و یا مک هستند را فراهم می‌کند. مانند پنجره ای که در وسط صفحه شکل ۱.۳ نمایش داده شده است.(مدیر فایل گرافیکی Dolphin)

**کنترل پنجره ها** شما میتوانید پنجره های مختلف را با کلیک کردن و کشیدن نوار عنوان آنها را جابه‌جا کنید و با کلیک کردن و گرفتن حاشیه پنجره، اندازه آن را تغییر دهید و کار هایی از این قبیل را انجام دهید.

**چندین میزکار** اکثر میزکار های لینوکس شما را قادر می‌سازند تا چندین میزکار مجازی را فعال کنید تا در هر کدام از آنها برنامه های دلخواهتان را اجرا کنید. این ویژگی برای خلوت نگه داشتن صفحه هنگام اجرای ابزار های متفاوت کار آمد است. به صورت معمول یک نماد برای جابه‌جایی میان این میزکار های مجازی فراهم شده است.

**گزینه های خروج از سیستم** شما میتوانید از نشست(session) لینوکس خود خارج شوید، که به شما اجازه می‌دهد رایانه را خاموش کنید و یا با کاربر دیگری وارد سیستم شوید.

همینطور که درباره لینوکس اطلاعات بیشتری کسب می‌کنید، کشف می‌کنید که محیط های گرافیکی آن کاملاً انعطاف پذیر هستند. اگر محیط گرافیکی پیش فرض توزیع لینوکسی خود را نمی‌پسندید، می‌توانید آن را تغییر دهید. اگرچه تمامی آنها قابلیت های مشابهی را ارائه می‌دهند، برخی افراد نسبت به میزکار ها اولویت های محکمی دارند. در واقع لینوکس انتخاب هایی را در اختیار شما قرار می‌دهد که در ویندوز و یا مک این آزادی انتخاب را نخواهید داشت، پس برای امتحان چندین میزکار مختلف احساس آزادی داشته باشید.

## لینوکس در چه قسمتی از دنیای سیستم عامل جا دارد؟

